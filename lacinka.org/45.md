---
layout: simple
title: _page_id=45.html 
---





## [Biełaruskaja łacinka](http://lacinka.org/?page_id=45 "Biełaruskaja
łacinka")

Sučasnaja biełaruskaja litaraturnaja mova, “nova-biełaruskaja” piśmovaść,
litaratura j knihadrukavańnie, niesumnienna ŭźnikli j raźvivalisia ciaham
pieršych 50 hadoŭ svajho jsnavańnia ŭ formie mienavita łacinskaha alfabetu —
miarkuje aŭtar hetaha artykułu, Mikoła Pačkajeŭ.

**Łacinka** (zvanaja časam taksama "łacinicaj" albo biełaruskaj abecedaj) -
heta nazva biełaruskaha piśma łacinskim alfabetam. Chacia najstarejšaje
dakumentalnaje śviedčańnie pra łacinskuju knižnaść u Biełarusi datujecca ХІ
st., a łacinskaja piśmovaść u Biełarusi była charakternaja ludziam adukavanym
ad časoŭ siarednieviečča i da ХІХ stahodździa (hl. napr. Мikoła Husoŭski),
adnak, nakolki viadoma, biełaruskaja (nie-łacinamoŭnaja) piśmovaść da XVI
stahodździa jsnavała adno ŭ formie kiryličnaj hrafiki. Peravaha pravasłaŭnaj
tradycyi chryścijanstva na bolšaj častcy terytoryi krainy da siaredziny XVI
st. abumoŭlivała toje, što piśmovy standart "stara-biełaruskaj" movy
(aficyjnaj movy Vialikaha Kniastva Litoŭskaha) doŭhi čas zastavaŭsia pad
mocnym upłyvam carkoŭna-słavianskaj movy - śviatoj movy Biblii i litruhii ŭ
słavianskim pravasłaŭi.

Adnak u siaredzinie XVI stahodździa na biełaruskich ziemlach chutka
raźvivajucca kultura renesansu j pracesy Refarmacyi. Refarmacyja,
kontrrefarmacyja, i raspaŭsiudžvańnie aśviety ŭ eŭrapiejskim styli, jakija
hetym pracesam spadarožničali - usio heta było siarod najvažniejšych čyńnikaŭ,
jakija pad kaniec XVI stahodździa značna “ačyścili” archaičnuju biełaruskuju
piśmovuju movu ad rysaŭ carkoŭna-słavianskaj. Pačynajučy ad hetaj epoki,
štoraz čaściej sustrakajucca j biełaruskija teksty, vykananyja łacinskaj
hrafikaj.

![Zygmunt.jpg](http://lacinka.org/images/stories/lacinka/Zygmunt.jpg)U
ekspazycyi Nacyjanalnaha histaryčnaha muzeju ŭ Miensku možna pabačyć naprykład
[Pryvilej karala j vialikaha kniazia Žygimonta III
Vazy](http://lacinka.org/index.php?option=com_content&task=view&id=31&Itemid=2)
(u Polščy viadomaha jak Sigismundus, Zygmunt III Waza), [dadzieny horadu
Viciebsku na "Magdeburskaje prava" (h.zn. prava haradzkoha samakiravańnia),
1597
hodu.](http://lacinka.org/index.php?option=com_content&task=view&id=31&Itemid=2)
Hety dakument ujaŭlaje saboj prykład archaičnaj, abo “stara-biełaruskaj”
łacinki. Biełaruskaja łacinnka XVI-XVII st. šmat u čym nahadvała zachodnie-
słavianskija (h.zn. stara-českuju dy stara-polskuju) systemy piśma: napr. jana
vykarystoŭvała “cz” dla pieradačy [č], “sz” dla [š], “ż” dla [ž], “w” dla [v],
a taksama “y” dziela pieradačy jak [y] tak i [j] (h.zn. napr. “moj” było b
napisana jak “moy”).

Z druhoha boku, u adroźnieńni ad napr. polskaj movy, zvyčajna nie rabili
roźnicy pamiž litarami "Ł" dy “L”, tak što kožnaje “L” ličyłasia takim samym
ćviordym hukam, jak i (zredčas užyvanaje) “Ł”: napr. u zhadanym
_[Pryvilei](http://lacinka.org/index.php?option=com_content&task=view&id=31&Itemid=2)_
napisana "Inf **lia** nski" a nie "Inf **la** nski". Dalej, u adroźnieńni ad
polskaj, miakkaje [t'] pieradavałasia jak “t” - a nie jak “c”: napr.
"wolnosti" a nie "wolnosci". Padobnym ža čynam, miakkaje [d’] pisałasia как
“d” - a nie “dz” (napr. “di” a nie “dzi”, " **de** dyczny" a nie " **dzie**
dyczny"). Akramia taho, “stara-biełaruskaja” łacinka nie ŭžyvała litary “g”, a
tolki “h” (i tut padabienstva da českaj piśmovaści). Kali ž była patreba
adznačyć mienavita huk [g], jaho časta pieradavali na piśmie jak “kh”: napr. "
**Kh** otski" (pa-polsku pisałasia " **G** otski") - idučy vierahodna za
prykładam starabiełaruskaj kirylicy, dzie huk “g” j sapraŭdy adlustroŭvaŭsia
jak “кг”: “кгродски”, “Кготски”, “Жыкгимонт”, “кгвалт”, i h.d. Paźniej,
niekatoryja časta ŭžyvanyja zamiežnyja imiony, nazvy j terminy, jakija mieli ŭ
sabie hety huk, pačali pisacca ź litaraj “g”, napr. "Ży **g** imont", "prawa
Ma **g** deburska **h** o". U toj ža čas, šmatlikija kančatki, napr. takija
jak. “ij” (“iy”) ŭ prymietnikach, iduć za carkoŭna-słavianskimi ŭzorami,
chacia i ŭžyvajucca ŭ tyja časy ŭžo niepaśladoŭna. Litara “E” aznačaje jak [e]
hetak i [je]. Naohuł, słušnaj zdajecca vysnova, što archaičnaja biełaruskaja
łacinka pieršapačatkova farmavałasia čmat u čym jak svojeasablivaja
transliteracyja z tahačasnaj systemy starabiełaruskaj kirylicy (hl. napr.
takija elementy, jak užyvańnie “-ti-” dy “-kh-”).

{mospagebreak title=Zachavanyja
prykłady}![Zvon1583.jpg](http://lacinka.org/images/stories/lacinka/Zvon1583.jpg)Bolšaść
zachavanych najstarejšych uzoraŭ archaičnaj biełaruskaj łacinki – heta
jurydyčnyja dakumenty. Adnak varta adznačyć, što ŭžo na hetaj rańniaj stadyi
svajho raźvićcia, starabiełaruskaja piśmovaść łacinskim alfabetam nie była
abmiežavanaja adno da dakumentaŭ na papiery albo perhamencie, ale
vykarystoŭvałasia taksama dziela šyrokaha spektru inšych aficyjnych i
publičnych funkcyjaŭ. U jakaści prykładu možna pryvieści redki nadpis
starabiełaruskaj łacinkaj z 1583 h., (na ilustracyi) zrobleny na zvanie, jaki
naležyć carkvie ŭ vioscy Moładava, vystaŭlenym ciapier u Muzei
Starabiełaruskaj kultury pry Akademii Navuk Biełarusi ŭ Miensku.

![Bychaviec.gif](http://lacinka.org/images/stories/lacinka/Bychaviec.gif)Nie
zvažajučy na pieravahu „kirylič- naj spadčyny”, u toj ža peryjad XVI-XVII st.,
kali mova (stara-) biełarus-kich dakumentaŭ štoraz vyraźniej prypadabniajecca
da žyvoj biełaruskaj movy, mova hetaja ŭsio čaściej pryjmaje łacinkavuju
pisanuju formu. Aprača šmatlikich jurydyčnych dakumentaŭ, dokazy hetaha možna
znajści naprykład na „lehiendach” piačatkaŭ niekatorych biełaruskich haradoŭ.
Toje samaje možna skazać i pra litaraturnuju movu, jak naprykład u „Kronicy
Bychaŭca”, napisanaj taksama archaičnaj biełaruskaj łacinkaj (hl.
ilustracyju). U toj čas, kali najstarejšy prykład „stara-biełaruskaha”
knihadrukavańnia kirylicaj datujuć na 1517 h., vierahodna najraniejšy
drukavanmy tekst starabiełaruskaj łacinkaj znachodzicca ŭ publikacyi 1642 h.
pad zahałoŭkam _„Witanie na Pierwszy Wiazd z Krolowca do Kadlubka Saskiego
Wilenskiego”_ [Wilno] (jezuicki dy anty-luteranski pamflet).

Jak viadoma, dziesiacihadovy rasiejski napad u 1654-1667 hh. spustašyŭ
biełaruskija harady, straty dasiahali 80% haradzkoha j 50% usiaho
nasielnictva; za hetym išła (Druhaja) Paŭnočnaja vajna, jakaja pryniesła
straty da 25% nasielnictva; tamu na pierałomie XVII-XVIII st. (stara-)
biełaruskaja kurturnaja tradycyja akazałasia ŭ značnaj stupieni prosta fizyčna
padarvanaj. Chacia da 1719 h. ad "stara-biełaruskaj" movy, u jakaści "movy
sudovaj" paŭsiudna admovilisia na karyść polskaj, usio ž nielha śćviardžać,
što biełaruskaja piśmovaja tradycyja ciaham jakoha-niebudź peryjadu była
sucelna spynienaja. Zachavalisia šmatlikija dakumenty, napisanyja albo
pierapisanyja pa-biełarusku (łacinkaj) i ŭ XVIII st., a vunijackaja Carkva
drukavała niekatoryja svaje vydańni, naprykład zborniki himnaŭ pa-biełarusku
łacinkaj. Havorka tut napr. pra takija publikacyi, jak zbornik biełaruskich
himnaŭ “Wzory Doskonałości Panieńskiey…” (Supraśl, 1772) i niekalki
biełaruskich vypuskaŭ hzv. "Kantyčak" łacinkaj u 1770-ch h. (vydadziena
tamsama); a taksama “Kantyczka, abo nabożne pieśni w narzeczu Połockim”
vydańnia Soc. Jes. u Połacku ŭ 1774 h. Malitvy, nadrukavanyja archaičnaj
biełaruskaj łacinkaj, byli źmieščanyja napr. u knizie "Nauka Dobrey śmierci ..
w kościele Societatis Jesu … w Wilnie", 1754 h.. Cikavym faktam źjaŭlajecca j
toje, što "stara-biełaruskaj" łacinkaj drukavali navat **hatyčnym** šryftam,
napr. Symbol Viery ŭ "Wiara Prawosławna Pismem Świętym …" Wilno, 1704 & 1747,
star. 9-14. Hl. taksama (ilustracyja sprava) prykład kalendara-Paschalii
(uschodniaha abradu) za 1780 h., na sumiesi carkoŭna-słavianskaj i "stara-
biełaruskaj" movaŭ, nadrukavanaha staroj biełaruskaj łacinkaj. Akramia taho,
zachavałasia niekalki rukapisaŭ dramatyčnaha j paetyčnaha źmiestu, XVIII i
pačatku XIX st., hl napr. (źleva) častku, napisanuju stara-biełaruskaj
łacinkaj, z rukapisnaha zbornika (dramy) Marašeŭskaha (1770-ja - 1780-ja hh.).
Miž tym, toje ž zakanadaŭstva, jakoje pad kaniec XVII st. zrabiła polskuju
movu (aprača łaciny) aficyjnaj movaj usiaje Rečy Paspalitaj (pryniata kab
abaranić spravavodztva Rečy Paspalitaj ad hiermanizacyi, u suviazi z abrańniem
niemca (saksonca) polskim karalom i vialikim kniaziem litoŭskim), paćvierdziła
adnak i jurydyčnuju moc usich raniejšych dakumentaŭ - na movie aryhinału.
Takim čynam, u XVIII st. aficyjnaja kopija luboha dakumentu vydavałasia pa-
biełarusku (naturalna, łacinkaj) - kali heta była mova aryhinału. Nižej hl.
dva prykłady takoha rodu, sa zboraŭ Biełaruskaj Biblijateki j Muzeju imia F.
Skaryny ŭ Londanie.

![](http://lacinka.org/images/stories/lacinka/1741a.jpg)  
Dakument, napisany "stara-biełaruskaj" łacinkaj, kopija 1741 h., adnosna
majontkaŭ, pieradadzienych u spadčynu kniaziami Mienskaha kniastva. |
![](http://lacinka.org/images/stories/lacinka/1785a.jpg)  
Dakument, datyčny nieruchomaści, pieradadzienaj u spadčynu ad macieja Puškina,
napisany “stara-biełaruskaj” łacinkaj, kopija 1785 h.  
---|---  
  
Kažučy pra biełaruskuju piśmovaść, zvyčajna pryniata zasiarodžvacca tolki na
prykładach rukapisnych i drukavanych tekstaŭ. Adnak isnujuć i źviestki, što
jašče daloka da aficyjnaha prniaćcia polskaj movy ŭ jakaści adzinaj jurydyčnaj
(aprača łaciny), stara-biełaruskaja piśmovaść faktyčna
![](http://lacinka.org/images/stories/lacinka/ihnatkawa.jpg)zastavałasia ŭ
svojeasablivym paŭaficyjnym užytku - h.zn. dziela inšych farmalnych patrebaŭ,
čym jurydyčnyja - uklučna da apošniaha padziełu Rečy Paspalitaj abodvuch
narodaŭ. U jakaści ilustracyi možna zhadać nahrobnyja nadpisy kanca XVIII st.
Naprykład, hl. fotazymak nahrobka z (raniej pieravažna vunijackaha) miastečka
ŭ centralna-uschodniaj Biełarusi. Na kamiani vysiečana: “1794 […] IHNATKAWA”.
Vierahodna, što pa-polsku pavinna było b być "I **G** NATK **O** WA".
Pradbaču, što niekatoryja ŭsio ž buduć nastojvać, što heta "polski" nadpis -
“adno” ź dźvuma pamyłkami. Adnak ujaŭlajecca, što, tym bolej pry vykanańni
hetaha dosyć hruntoŭnaha, nie aby-jakoha nahrobka (adzinaha tam z XVIII st.),
było b naturanla spadziavacca, što majstry trymalisia b takoha varyjantu, jaki
byŭ by pryniaty, i razhladaŭsia b jak słušny ŭ tych vakolicach u tuju epoku,
![](http://lacinka.org/images/stories/lacinka/damilych.jpg)tamu naŭrad ci
takoje napisańnie možna było b adrazu "śpisać" na zvyčajnuju niepiśmiennaść.
Akramia taho hety "niapravilny polski" nadpis na dziva adpaviadaje tamu, jak
pavinien vyhladać pravilny nadpis biełaruskaj łacinkaj. Tamu, bieručy taksama
pad uvahu paznačanaje vyšej ab užyvańni "stara-biełaruskaha" piśma ŭ XVIII
st., zdajecca, što varta pryznać hety nadpis u jakaści prykładu biełaruskaj
łacinki. (Chacia ŭ toj čas nie było b nazvanym "biełaruskim" \- hl. "Nazoŭ
Biełarusi" u seńsie historyi ŭžyvańnia nazvy). Na žal, na siońnia niama
hruntoŭnych daśledvańniaŭ takich "napaŭaficyjnych" nadpisaŭ u Biełarusi hetaj
epoki.

{mospagebreak title=Zabaronienaja mova} Važnaj transfarmacyjaj u systemie
biełaruskaj piśmovaści na pierałomie XVIII - XIX st. (h.zn. u peryjad, kali
biełaruskaja mova nia mieła aficyjnaha ŭžytku), byŭ pierachod ad
etymalahičnaha da fanetyčnaha pryncypy ŭ napisańni. Fanetyčny pryncyp štoraz
šyrej raspaŭsiudžvaŭsia siarod aŭtaraŭ, jakija pisali pa-biełarusku ŭ pieršaj
pałovie XIX st. - asabliva tamu, što bolšaść biełaruskamoŭnych materyjałaŭ z
taje epoki maje falklorny charaktar, albo pad falklor stylizavany. Tak,
artahrafija ŭ biełaruskich vieršach _[Jana
Čačota](http://www.cus.cam.ac.uk/%7Enp214/cacot.htm)_ , nadrukavanych u Vilni
ŭ 1840-ch hh. užo vyrazna hruntujecca na fanetyčnym pryncypie (hl.
ilustracyju, "Da miłych…").

![](http://lacinka.org/images/stories/lacinka/list_zpad_sybienicy.jpg)Inšym
prykładam biełaruskaha piśma (łacinkaj) abapiertym pieravažna na fanetyčny
pryncyp, źjaŭlajecca "Mužyckaja praŭda (hl. ilustacyju), drukavanaja ŭ 1863-64
hh. padčas antyrasiejskaha paŭstańnia, vydavańnie jakoj źviazvajecca ź imiem
_[Kastusia Kalinoŭskaha](http://www.belarus-misc.org/writer/kalinouski.htm)_.
Tuju ž systemu znachodzim i ŭ rukapisie "Lista z-pad šybienicy" Kalinoŭskaha
(hl. ilustracyju).

Nie zvažajučy na niemahčymaśść lehalna drukavać u Rasiejskaj imperyi pa-
biełarusku (lubym šryftam, a tym bolš łacinskim), mienavita łacincy addavali
pieravahu pieršyja biełaruskija litaratary ŭ svajoj tvorčaści j sprobach
danieści jaje da čytača - i zusim nia tolki z pryčyny blizkaha znajomstva z
polskaj kulturaj. Pa-pieršaje, ułasnabiełaruskaj kiryličnaj systemy piśma na
toj čas užo nie jsnavała ("starabiełaruskaja" kirylica daŭno skončyłasia).
![](http://lacinka.org/images/stories/lacinka/knizki.jpg) Pa-druhoje, naležyć
pamiatać, što adzinym rodam šyroka dastupnych narodu publikacyjaŭ pa-
biełarusku ŭ tyja časy byli staryja vunijackija zborniki biełaruskich
relihijnych himnaŭ (hzv. "Kantyčki") jašče z kanca XVIII st. (u niekatorych
addalenych miascovaściach Biełarusi viadomyja až da kanca XX st.); hetyja
"Kantyčki" mahli być tady adzinaj krynicaj ułasnabiełaruskaj piśmiennaści ŭ
narodzie. Tamu nie ździŭlaje, što, kali Vincent Dunin-Marcinkievič u kancy
1850-ch hadoŭ źviarnuŭsia da rasiejskich cenzurnych uładaŭ pa dazvoł na
publikacyju svaich pracaŭ pa-biełarusku (łacinkaj), jon spasyłaŭsia na
ahulnaviadomy ŭ tyja časy fakt, što bolšaść piśmiennych ludziej siarod
prostaha ludu Biełarusi byli piśmiennyja mienavita ŭ sensie łacinskaha
alfabetu - asabliva sialanie. Chacia Dunin-Marcinkievič dazvołu nie atrymaŭ
(dy j rukapisaŭ jamu, zdajecca, nie viarnuli), u niekalkich vypadkach jamu
ŭdałosia abyjści cenzuru, i nadrukavać u Miensku svaje tvory pa-biełarusku -
ale pad polskimi zahałoŭkami, napr. “Dudarz Białoruski”, “Hapon” (hl.
ilustracyi). Tym časam, biełaruski druk raźvivaŭsia hałoŭnym čynam u
emihracyi; a polskamoŭnyja vokładki (i pradmovy) da biełaruskich tvoraŭ
sustrakajucca i ŭ emihranckich publikacyjach, napr. Rypiński Alexander
(1811-1900), "Niaczyścik. Ballada białoruska." Poznań 1853. 2-je vyd. s.l.
1853. 3-ja vyd., 1853., bo bolšaść čytačoŭ mieła pačatkovuju polskuju
adukacyju.

![](http://lacinka.org/images/stories/lacinka/dudka_bielaruskaja_malaja.gif)Biełaruskaja
łacinka siaredziny XIX st. zachavała tradycyjnyja rysy, jakija łučyli jaje z
polskaj piśmovaściu. Adnak u druhoj pałovie XIX st., kali "ajcy zasnavalniki"
biełaruskaj litaraturnaj movy dy litaratury publikavali svaje pracy, łacinka
ŭžo štoraz bolš nabližałasia da svajho sučasnaha standartu.
![](http://lacinka.org/images/stories/lacinka/bahuszewicz.jpg)Važnym punktam
na hetym šlachu stalisia knihi, vydadzienyja ŭ Krakavie Franciškam Bahuševičam
(hl. _[bolej pra jahonuju knižku “Dudka
Białaruskaja”](http://www.cus.cam.ac.uk/%7Enp214/bahusz.htm)_ 1891 h.), dzie
(ŭśled za niekatorymi raniejšymi prykładami ŭ publikacyjach Jana Čačota j
Dunina-Marcinkieviča) u biełaruskim piśmovym užytku było zamacavanaje
"u-nieskładovaje" \- litara “ŭ” (jakoje paźniej pierajšło ŭ kirylicu jak “ў”).
Aprača hetaj novaj litary, tadycyjnyja hrafičnyja rysy, uklučajučy “cz”, “sz”,
“ż”, zachavalisia da reformy 1900-ch hh; naturalna, “ć”, “ś”, “ź”, “ń”
vykarystoŭvalisia dziela pieradačy miakkich “t”, “s”, “z” i “n” adpaviedna.

Ahułam, 38 nazvaŭ knih było vydadziena pa-biełarusku (łacinkaj, naturalna)
ciaham XIX st. (paraŭn. da 191 u 1900-1916 hh.), pieravažna za miežami
Rasiejskaj imperyi. Siarod hetych publikacyjaŭ byli:  
\- Staraja pryzkazka. Lwów 1887.  
\- Bahuszewicz F. Dudka białaruskaja Macieja Buraczka. Kraków 1891. 2-je
vydańnie: Kraków 1896.  
\- Bahuszewicz F. Smyk biełaruski, Poznań 1894.  
\- Bahuszewicz F. Tralalonaczka. Kraków 1892.  
\- Hutarka staroha dzieda. Poznań (?), 1861. Paris, 1862.  
\- Dziadźka Anton, abo hutarka… Wilno (nasamreč, Tilzit), 1892.  
\- Pieśni nabožnyja. [Warszawa?] 1861.  
\- Pczycki F. Kryuda i prauda. Hutarka biełaruskaja. S.l. 1863.  
\- Krótkie zebranie nauki Chrześcijańskiej. Wilno, 1835.  
\- Pan Tadeusz. Dwanatcac szlacheckich bylic napisau Adam Mickiewicz.
Pierawiarnuu na biełaruskuju haworku Wincenty Dunun-Marcinkiewicz. Wilno,
1859.  
\- Pan Tadeusz, poemat. Pierałażyu z polskaho na biełaruski jazyk A. Jelski.
Lwów, 1893.

Rabilisia ŭ XIX st. taksama sproby vydavańnia biełaruskich peryjadyčnych
vydańniaŭ (łacinkaj):  
\- Hutarka dwoch susiedou. Białystok, 1861-1862. (Vyjšłi 4 numary).  
\- Hutorka. Białystok, 1862-3. (Aŭtar i vydaviec. Kastuś Kalinoŭski).  
\- Mużyckaja Prauda. Białystok. 1862-3 (Kastuś Kalinoŭski, vyjšła 7 numaroŭ).  
\- Zmowa-kupis-susistarimas-hromadzki zhowor (abjava). Zurich. 1870. (Vyjšaŭ
No.1, 15 lipienia 1870 h., pa-biełarusku, letuvisku j polsku).

Akramia hetaha, u 1893 h. u Krakavie drukavałasia ŭlotka-pamflet biełaruskaj
łacinkaj, jakaja pačynałasia słovami "Haspadary, da was piszym heta
apawiadańnie…"

_Takim čynam, kali kazać pra sučasnuju biełaruskuju litaraturnuju movu, “nova-
biełaruskuju” piśmovaść, litaraturu j knihadrukavańnie, to jany niesumnienna
ŭźnikli j raźvivalisia ciaham pieršych 50 hadoŭ svajho jsnavańnia ŭ formie
mienavita łacinskaha alfabetu._

Knihadrukavańnie pa-biełarusku było faktyčna zabaronienaja ŭ Rasiejskaj
Imperyi, tym bolš paśla [paŭstańnia] 1863 h., aprača vuzkaha spektru
navukovych metaŭ u halinie etnahrafii. Janka Stankievič zhadvaje tolki adzin
vypadak, kali niechta abyjšoŭ hetuju zabaronu, nadrukavaŭšy zbornik
biełaruskich pieśniaŭ u Sankt-Pieciarburzie ŭ 1890-ch hh., łacinkaj,
zajaŭlajučy, adnak, što heta „baŭharskija” pieśni. Pad vyhladam
„etnahrafičnaj” nadrukavaŭ rasiejskaj kirylicaj svaju vieršavanuju brašuru ŭ
Pieciarburzie i Alaksandar Jelski (1895, hl. nižej). Hetki stan rečaŭ
doŭžyŭsia da liberalizacyi rasiejskich zakonaŭ ab presie (paśla revalucyi 1905
h.), kali pajaviłasia mahčymaść zasnavać šerah biełaruskich vydaviectvaŭ.

Važnym momantam dla biełaruskaj łacinki stałasia ŭ 1907 h. apublikavańnie
vydavieckaj kampanijaj „"Zahlanie słonca i w nasze wakienca" (u
S-Pieciarburzie) novaj abecedy łacinkaj novaha lemantara (łacinkaj), u jakim
aŭtary faktyčna ździejśnili madernizacyju biełaruskaj łacinskaj hrafiki. Tak,
idučy ŭśled za padobnaj (značna raniejšaj) reformaj u českaj dy słavackaj
piśmovaściach – aŭtary ŭviali litaru „č” zamiest raniejšaj „cz”, a taksama
litary „š” i „ž” zamiest „sz” i „ż”. Zachavalisia litary „ł” dy „w” (apošniaja
užyvałasia dziela pieradačy huku [v]). Adnak reforma hetaja była čysta
hrafičnaj, tak što sama systema biełaruskaj łacinki zastałasia calkam zhodnaj
z tradycyjaj, zamacavanaj Bahuševičam (1891).

![](http://lacinka.org/images/stories/lacinka/Kryn2.jpg)

Inšyja biełaruskija vydaviectvy, ŭ Vilni, Miensku, i S-Pieciarburzie, taksama
pajšli ŭśled za hetaj reformaj. Nižej pakazanyja niekatoryja prykłady
publikacyjaŭ biełaruskaj łacinkaj 1906-1914 hh.

![](http://lacinka.org/images/stories/lacinka/ksiazki.jpg)

Jak vynik hetaj dastatkova ŭdałaj madernizacyi, hetkaja „abnoŭlenaja” łacinka
składałasia ź mienšaj kolkaści litaraŭ, chacia j bolšaj kolkaści
[dyjakrytyčnych znakaŭ](/).
![](http://lacinka.org/images/stories/lacinka/Nn.jpg)Nieŭzabavie jana stałasia
praktyčna ahulnapryniatym standartam druku, viadomym jak „[Naša-Niŭskaja
łacinka](/)” (bo jana stałasia papularnaj u tym liku dziakujučy vykarystańniu
jaje gazetaj „Naša Niva”). Bolš za toje, nieŭzabavie ŭsie zaryjentavalisia,
što pieravažnaja bolšaść usich dastupnych naohuł publikacyjaŭ biełaruskaj
łacinkaj byli ŭžo nadrukavanyja mienavita hetak, i tamu „dyjakrytyčnaja”
![](http://lacinka.org/images/stories/lacinka/Kupala.jpg)systema łacinki nia
tolki zamacavałasia ŭ druku, ale j pačała pieravažać u pryvatnych
listavańniach, asabistych natatkach, užyvacca dziela ŭsich inšych patrebaŭ
(hl. Aŭtohraf Janki Kupały, „Epihrama” 1910 h.) – uklučajučy taksama
kamercyjnuju reklamu. (hl. Nižej prykład reklamy biełaruskaj łacinkaj z 1912
h.). Naohuł, hetaja systema dastatkova dobra słužyła patrebam biełaruskaj
movy, i vykarystoŭvajecca dahetul ź minimalnymi papraŭkami (hl. nižej).
![](http://lacinka.org/images/stories/lacinka/Nn-rekl.jpg)Starym sposabam (z
„cz” dy „sz”) praciahvali vydavać tyja, chto nia mieŭ techničnaj mahčymaści
drukavać zhodna z novym standartam. Reformu, jakaja ŭviała dyjakrytyčnyja
znaki, nasamreč nie pryniali adno niekatoryja klerykalnyja vydaŭcy, takija,
jak [Balasłaŭ Pačobka](/) i inšyja z kołaŭ katalickaj gazety „Biełarus”. Hl.
nižej prykład hetkaj pradukcyi.

![](http://lacinka.org/images/stories/lacinka/Bohzna15.jpg) U hetuju ž epoku
kanca XIX – pačatku XX st., biełaruskija aŭtary j vydaŭcy pačali
eksperymentavać z kiryličnaj piśmovaściu dla biełaruskaj movy. Viedańnie
rasiejskaj movy da taho času ŭžo istotna pašyryłasia ŭ Biełarusi (tym bolš,
što i alternatyvaŭ nie było) – a vydaŭcy byli pieradusim zacikaŭlenyja tym,
kab bielaruskija publikacyi dajšli da jak najšyrejšaha koła čytačoŭ. Tamu
niekatoryja biełaruskija dziejačy bačyli nieabchodnaść stvareńnia biełaruskaj
piśmovaści taksama j rasiejskim „гражданским” alfabetam – hzv. "гражданкой".
Pieršyja prykłady druku biełaruskich tekstaŭ rasiejskimi litarami (naprykład
vieršy Janki Łučyny ŭ rasiejskich gazetach) zvyčajna sucelna jšli ŭsled za
rasiejskaj (etymalahičnaj) artahrafijaj praktyčna va ŭsim – uklučajučy navat
charakternuju litaru "ять". Inšym svojeasablivym rańnim varyjantam dla
biełaruskaj kirylicy stalisia try brašury, vydadzienyja ŭ 1902-3 hh. ŭ
Londanie "Polskaj sacyjalistyčnaj partyjaj u Litvie". Adnak u hetych brašurach
biełaruskija słovy pieradadzienyja tak, jak kali b ich spačatku napisać zhodna
z polskaj etymalohijaj a potym prosta pierapisać rasiejskimi litarami.
Nivodzin z takich sposabaŭ pieradačy biełaruskich tekstaŭ kirylicaj nia moža
być pryznanym ułasna biełaruskaj kirylicaj. Inšyja raniejšyja prykłady nova-
biełaruskaj piśmovaści krylicaj, takija, jak brašura "Сынок" A. Jelskaha
(1895), zbornik vieršaŭ J. Łučyny (SPb, 1903), dy kiryličnaja versija gazety
"Naša Dola" ("Наша Доля")(1906), taksama paśladoŭna prytrymlivajucca
rasiejskaha "hramadzianskaha" alfabetu - chacia ŭ samoj struktury pieradačy
słovaŭ užo pajaŭlajecca vyrazny ŭpłyŭ systemy tahačasnaj biełaruskaj łacinki.
Hetak, jašče ŭ 1895 h. u S-Piecierburzie vyjšła (stylizavanaja pad falklor)
vieršavanaja brašura A.J. [Alaksandar Jelski], "'Сынокъ!" Pазсказъ зъ
праўдзиваго здарэння… 1895 року". U hetym vydańni znachodzim charakternyja dla
rasiejskaj artahrafii "ятьи" dy "еры", a taksama litary "щ" dy "и", adnak va
ŭsim astatnim vyrazna zaŭvažny ŭpłyu łacinki, i jość užo litara "ў". U
paśmiarotnym vydańni Janki Łučyny (Niesłuchoŭskaha) "Вязанка" SPb "1903 року",
"ять"-aŭ užo niama, ale jość "ер"-y, "щ", "и"; chacia jość i biełaruskaja "ў".
Naohuł, nie zvažajučy na nastolki razroźnienyja dośviedy z roznaha rodu
prystasoŭvańniem rasiejskaha alfabetu da bielaruskaj movy, bielaruskaja
kirylica ŭźnikła jak systema kala 1907 h., kali zhadanyja vyšej vydavieckija
kampanii pačali drukavać (taksama) kirylicaj akreślenaha vyhladu. Adziny
standart biełaruskaj kirylicy nadalej ciaham peŭnaha času zastavaŭsia
prablemaj: adny ŭžyvali litaru "и" dla huku, inšyja karystalisia łacinskaj
litaraj "i", a va ŭsim astatnim karystalisia tahačasnym rasiejskim alfabetam.
Urešcie, da kanca 1900-ch hh. zamacavałasia svojeasablivaja źmiašanaja (ci
možna navat skazać niepaśladoŭnaja) systema bielaruskaj kiryličnaj hrafiki, u
jakoj hałosnaja "i" pišacca jak łacinskaja, a ŭ toj ža čas zyčny huk "j"
pišacca rasiejskaj litaraj "и-краткое"; zamacavałasia ŭrešcie j rasiejskaja
litara "ё", jakaja vyklikała šmatlikija sprečki. Hetaja systema jsnuje pa
siońnia.

Varta padkreślić pry hetym, što kštałtavańnie hetaj biełaruskaj kirylicy
praktyčna paŭtaryła historyju z uźniknieńniem "stara-biełaruskaj" łacinki -
tolki naadvarot. ![](http://lacinka.org/images/stories/lacinka/Kalen10.jpg)
Jak niekali archaičnaja biełaruskaja łacinka ŭźnikła šmat u čym jak
transliteracyja sa "stara-biełaruskaha" kiryličnaha piśma, - hetak i "nova-
bielaruskaja" kirylica na dobry ład skłałasia jak transliteracyja z systemy
("nova-") biełaruskaj łacinki - atrymaŭšy pry hetym u spadčynu ŭsie
charakternyja dla jaje rysy.

Heta stajecca całkam zrazumiełym pry paraŭnańni naprykład taho, jak hetyja
dźvie systemy pieradajuć miakkaść "d" i "t". Miakkaść ichnaja pieradajecca
jnakš, čym miakkaść usich inšych hukaŭ - pryčym identyčna ŭ bielaruskaj
łacincy i (idučy za joj uśled) u bielaruskaj kirylicy. A mienavita, u
bielaruskaj łacincy XIX st. miakkaje "d" na piśmie pieradavałasia, padobna jak
u polskaj movie, jak "dz" (dź). A ŭ ("nova-") biełaruskaj kirylicy heta było
prosta translitaravana z łacinki, pieradajučy kožnuju miakkuju "д" jak "дз"
(дзь) - i nikoli jak "дь". Padobnym čynam taksama napisańnie ŭ biełaruskaj
łacincy miakkaha "t" paznačajecca praz "ć", i biełaruskaja kirylica zapazyčaje
hetuju strukturu z łacinki, paznačajučy kožnaje miakkaje "т" jak "ць", i
nikoli jak "ть". Sama nazva "łacinki" pišacca praź miakkuju "c", jakaja ŭ
biełaruskaj kirylicy adpaviedna adlustroŭvajecca jak "ц": "лацінка". Dalej,
("nova-") biełaruskaja kirylica zapazyčyła "bahuševičavuju" "ŭ":
adlustravańnie jakoj u bielaruskaj kirylicy vyhladaje jak "ў", što j stałasia,
takim čynam, charakternaj rysaj biełaruskaj kirylicy (hetaj litary niama ŭ
inšych systemach kirylicy, što j nie ździŭlaje). Aprača taho, u niekatorych
raniejšych biełaruskich vydańniach kirylicaj nie vykarystoŭvali rasiejskaj "ё"
(hetaj litary niama ŭ łacincy), a litara "o" jotujecca z "i" jak u łacincy.
Śpisać naprykład hetyja "дзь", "ць" ci "ў" tolki na "fanetyčny pryncyp", hzn.
na "dz-ekańnie", "c-ekańnie" dy "ŭ-kańnie" ŭ biełaruskim vymaŭleńni,
niemahčyma: "klasyčnaja" biełaruskaja kirylica idzie ŭśled za "fanetyčnym
pryncypam" tam, dzie hetkaja źjava nazirałasia ŭ łacincy, i adychodzić ad jaho
tam, dzie ad jaho adychodziła łacinka; savieckaja biełaruskaja kirylica (1933
h.) pajšła, praŭda, krychu svajoj ściažynaj.

_Tak, što možna navat śćviardžać, što biełarusy pišuć, u sensie systemy,
nadalej łacinkaj - navat kali jany karystajucca kiryličnymi litarami._

![](http://lacinka.org/images/stories/lacinka/Kryvic.jpg)Ciaham dvuch pieršych
dzie- siacihodździaŭ XX st. łacinka j kirylica jsnavali ŭ biełaruskaj
piśmovaści adnačasova. Šmatli- kija knihi navat drukavalisia ŭ dvuch
varyjantach - častka nak- ładu łacinkaj, a častka kirylicaj.

Abiedźvie systemy vykarystoŭvalisia ŭ peryjadyčnych vydańniach. Zhadanyja
vyšej "Naša Dola" j "Naša Niva" vydavali častku nakładu kožnaha numaru
łacinkaj i častku kirylicaj. U 1910 h. ŭ suviazi z finansavymi ciažkaściami
"Naša Niva" upieršyniu razhladała pytańnie ab pierachodzie na adzin z
varyjantaŭ. Redakcyja praviała apytańnie padpiščykaŭ pa pytańni šryftu, da
jakoha jany bolš schilnyja. Vyjaviłasia, što bolšaść padpiščykaŭ addała
pieravahu kirylicy, chacia prychilnikaŭ łacinki było tolki nie niašmat
mieniej. Akramia taho apytańnie pakazała, što mnohija z tych, chto addavaŭ
pieravahu łacincy, byli schilnyja čytać "Našu Nivu" navat i ŭ tym vypadku,
kali b jana drukavałasia tolki kirylicaj; adnak siarod prychilnikaŭ kirylicy
apynułasia zusim niašmat tych, chto byu by schilny čytać byełaruskuju gazetu
tolki łacinkaj. "Naša Niva" praciahvała vydavacca ŭ dvuch varyjantach jašče da
listapada 1912 h., kali novy finansavy kryzys prymusiŭ zrabić vybar. Redakcyja
abvieściła, što jana vymušanaja albo začynić gazetu, albo drukavać tolki adzin
varyjant, bo, maŭlaŭ, kožny numar mieŭ padvojny košt. Bieručy pad uvahu vyniki
apytańnia 1910 h., vybar byŭ zrobleny na karyść kirylicy. Adnak kalandary j
dadatki da "Našaj Nivy" nadalej drukavali łacinkaj i kirylicaj.

![Svajak.jpg](http://lacinka.org/images/stories/lacinka/Svajak.jpg)Raspaŭsiudžanaje
mierkavańnie, što vybar na karyść kirylicy albo łacinki - pry roŭnych
astatnich momantach - hruntavaŭsia na relihijnaj prynaležnaści, hzn. rymskija
kataliki schilalisia da łacinki, a pravasłaŭnyja da kirylicy. U niekatorych
vypadkach heta mahło mieć uskosnaje značeńnie, bo pieršapačatkovaja
piśmiennaść čytačoŭ mižvoli bazavała na polskaj albo rasiejskaj movie, i, kali
piśmiennyja kataliki ŭ Biełarusi na pačatku XX st. praktyčna ŭsie byli
znajomyja z kirylicaj, siarod piśmiennych pravasłaŭnych było značna mienšaje
viedańnie łacinskaha alfabetu. Adnak zdajecca, što našmat bolšy ŭpłyu za
vieravyznańnie mieła ahulnaja kulturnaja aryjentacyja: łacinka ž užyvałasia i
ŭ niekatorych pravasłaŭnych publikacyjach, naprykład "Pieršyje malitwy i
paznańnie chryścijanskaj prawasłaunaj wiery", vyd. 1918 h. (hl ilustracyju
nižej.)

Aprača knih, niekalki biełaruskich peryjadyčnych vydańniaŭ taksama vydavałasia
łacinkaj - albo łacinkaj drukavałasia adna z versijaŭ:

\- Biełarus. Tydniowaja katalickaja hazeta. Vilnia, 1913-1915: tolki łacinkaj.  
\- Homan. Biełaruska-Wilenski czasopis. Vilnia, 1916-1918: tolki łacinkaj.  
\- Kołas biełaruskaj niwy. Horadnia, 1913: tolki łacinkaj, nievialikim
nakładam.  
\- Krynica. Biełaruskaja hazeta. No. 1-6, 1917: tolki łacinkaj.  
\- Nasza Dola. Vilnia. 6 numaroŭ u 1906 h. Vychodziła ŭ łacinkavym i
kiryličnym varyjantach. Naprykład pieršy numar vyjšaŭ 6000 as. kirylicaj i
4000 łacinkaj.  
\- Naša Niwa. Vilnia. Łacinkavaja j kiryličnaja versii vychodzili ad 1906 da
18/31  
kastryčnika 1912 h.; tolki kiryličnaja versija praciahvała vychodzić da
zniŭnia 1915 h. - Świetač. Biełaruskaja štotydniowaja hazeta. Pietrahrad, No.
1-7, 1916 - łacinkaj.

![hinden.jpg](http://lacinka.org/images/stories/lacinka/hinden.jpg)Nie
zvažajučy na supolnaje jsnavańnie kirylicy j łacinki ŭ tahačasnaj biełaruskaj
piśmovaści, zdajecca, łacinskaja tradycyja razhladałasia ŭ tuju epoku jak bolš
"lehitymnaja" (vierahodna ŭ jakaści pieršasnaj dla sučasnaj biełaruskaj movy).
Naprykład, kali ŭ 1915 h., zaniaŭšy Vilniu feldmaršał Paul von Hindenburg
pryznaŭ ad imia niamieckich imperatarskich uzbrojenych siłaŭ, aficyjny ststus
za biełaruskaj movaj (upieršyniu paśla bolš jak 200-hadovaha pierapynku!) -
jon pryznaŭ hety ststus mienavita za łacinkavaj versijaj biełaruskaj
piśmovaści. Tamu, kali pryśpieje čas pastavić za heta pomnik feldmaršału ŭ
Biełarusi, spraviadliva było b napisać jahonaje imia mienavita łacinskimi
litarami (žart). Padobnym čynam, adzin z pieršych (kali nia pieršy) mižnarodny
słoŭnik, u jakim była j biełaruskaja mova - "Sieben-Sprachen Wörtbuch: Deutsch
/ Polnisch / Russisch / Weißruthenisch / Litauisch / Lettisch / Juddisch.
Herausgeben in Auftrage des Oberbefehlshabers Ost. Verlag: Presseabteilung
Oberbefehlshabers Ost" [1918] - taksama vyjaŭlaŭ biełaruskija słovy ŭ ich
łacinkavym vyhladzie.Adsutnaść kiryličnych šryftoŭ ci nia viedańnie niemcami
kirylicy nia moža tut być tłumačeńniem, bo rasiejskija słovy ŭ tym samym
słoŭniku nadrukavanyja naturalna kirylicaj.

Va ŭschodniaj častcy Biełarusi, jakaja ŭ 1921 h. adyjšła da SSSR, łacinka
nikoli nie ŭžyvałasia va ŭsiakim razie aficyjna ci adkryta. Adnak aŭtaru nie
viadoma pra jakuju-niebudź farmalnuju zabaronu łacinki ŭ pad-savieckaj
Biełarusi. Bolš za toje, pytańnie taho, katoraja ź dźviuch systemaŭ bolš
pasuje nadalej abmiarkoŭvałasia ŭ presie ŭ 1920-ja hady, i na jaho była
źviernutaja značnaja ŭvaha na Akademičnaj Kanferencyi pa biełaruskaj movie ŭ
Miensku ŭ 1926 h. Prychilnikam łacinki ŭ BSSR byŭ, miž inšym pieršy staršynia
Saŭnarkamu BSSR Žyłunovič (Ciška Hartny). "Kančatkovym" ža arhumentam
prychilnikaŭ kirylicy było toje, što kali Rasieja źjaŭlajecca lidaram
usiaśvietnaj praletarskaj revalucyi, dyk i rasiejski kiryličny alfabet jość
hruntam dziela piśmovaści ŭsiaśvietnaj pralatarskaj kultury budučyni, nia
kažučy ŭžo pra bielarusaŭ. U toj čas, jak prychilniki łacinki ŭ BSSR
spasyłalisia naprykład na linhvistyčnuju metazhodnaść, jaje praciŭniki
pryvodzili dokazy hałoŭnym čynam z haliny "klasavaj baraćby" dy kamunistyčnaj
idealohii - tamu sprečka była sapraŭdy niaroŭnaja…

"Pieradusim nieabchodna vyrašyć, chto bolš zacikaŭleny reformaj alfabetaŭ na
padstavie łacinki - praletaryjat ci buržuazija?…" \- pytaŭsia, naprykład,
viadomy tahačasny biełaruski litaratar i publicyst Uładzimier Duboŭka ŭ svajoj
brašury 1926 h. "Kirylica ci łacinka?" Jon impetna vystupaŭ suprać łacinki ŭ
biełaruskaj movie, i byŭ pierakanany, što łacinka - heta niešta "buržuaznaje"
dy "imperyjalistyčnaje", nieŭłaścivaje pralatarskaj kultury. I naohuł, poŭnaja
niepatrebnaść łacinki dla biełarusaŭ, śćviardžaŭ Dubboŭka, nahetulki ž
vidavočnaja, jak i nieabchodnaść metro (jakoje tady tolki prajektavałasia)
Maskvie. U toj ža čas jon vykazvaŭsia za madernizacyju biełaruskaj kirylicy,
uvodziačy novyja litary dziela pieradačy hukaŭ, paznačanych siońnia jak "дзь"
dy "дж".

Adnak padobnyja debaty (hetakža jak i vynachodžvańnie novych "niaruskich"
značkoŭ u kirylicy) razhladalisia savieckim kamunistyčnym kiraŭnictvam naohuł
jak dyversyjnaja dziejnaść, tamu jany nie mahli praciahvacca ŭ časy, kali
razmachu nabiraŭ stalinski teror. Publikacyi ŭ pad-savieckaj Biełarusi paśla
1933 h. užo kateharyčna śćviardžali, što łacinka ŭjaŭlaje saboj ni što inšaje,
jak najvyšejšaja stupień kontr-revalucyi, h.zn.:

![cytata.jpg](http://lacinka.org/images/stories/lacinka/cytata.jpg) … ihd. Ad
pačatku 1930-ch hadoŭ udzielniki zhadanaj užo Akademičnaj kanferencyi byli
represavanyja, i da 1938 h. byli praktyčna ŭsie rasstralanyja. A Ŭładzimir
Duboŭka apynuŭsia ŭ stalinskich kataržnych lahierach u Sibiry, dzie pravioŭ
dziesiać hadoŭ.

![Kalos.jpg](http://lacinka.org/images/stories/lacinka/Kalos.jpg)U zachodniaj
ža Biełarusi, jakaja ad 1921 h. stałasia častkaj Polščy, abodva alfabety
praciahvali svabodna sujsnavać. Polskija ŭłady stavilisia da biełaruskaj
kulturnaj dziejnaści biez spahady, i nie prajaŭlali zacikaŭleńnia biełaruskimi
debatami pra alfabet. Pieršaje vydańnie Biełaruskaj Hramatyki dla Škoł
Branisłava Taraškieviča (jašče ŭ 1918 h.) było vydadzienaje ŭ dvuch
varyjantach - kirylicaj i łacinkaj. U "klasyčnym" vydańni Hramatyki (Vilnia
1929 h.), jakaja kadyfikavała hramatyku biełaruskaj litaraturnaj movy na toj
momant, pradstaŭlenyja jak "беларускі альфабэт" tak i "biełaruskaja abeceda",
chacia asnoŭnym šryftam dadzienaha vydańnia źjaŭlajecca kirylica.

Prablematyka dvuch alfabetaŭ abmiarkoŭvałasia taksama ŭ zachodnie-biełaruskaj
presie. Adnak, u adroźnieńni ad BSSR z arhumentami pra "klasavuju baraćbu",
jakija tam daminavali, zachodnie-biełaruskija debaty pa hetym pytańni
zasiarodžvalisia hałoŭnym čynam na pytańniach vybaru pamiž metazhodnaściu
vykarystańnia łacinki - jak alfabetu, jakim karystajecca Eŭropa i ŭvieś
zachodni śviet, i žadańniem zachavać kirylicu jak rysu, jakaja dadatkova
padkreślivaje adroźnieńnie biełaruskaj movy ad aficyjnaj polskaj. Hetak,
niekatoryja aŭtary, napr. Kanstancyja Skirmunt (u brašury Fascynacja nazwy i
potęga litery, Wilno 1928) akcentavali, pa-pieršaje, što biełaruski narod
naŭrad ci zmoža sucelna dałučycca da sučasnaj eŭrapiejskaj/zachodniaj
cyvilizacyi i karystacca jaje dasiahnieńniami, kali pieradusim nia vyrviecca z
hetaj rasiejska-eŭraazijskaj zony ŭpłyvaŭ (tym bolš kamunistyčnaj). Pa-
druhoje, biełaruski narod naŭrad ci zdoleje vyzvalicca z-pad hetych upłyvaŭ,
kali śpiarša nie admovicca ad błytaniny "dvuch-alfabetnaści" i nia pryjmie dla
siabie łacinki ŭ jakaści asnoŭnaj systemy svajoj piśmovaści. Tamu, pisała
Kanstancyja Skirmunt, dla biełaruskaha narodu sam kiryličny alfabet jak taki
źjaŭlajecca ŭ hetym sensie "varožym dla jahonaj svabody"… Adnak asabliva
naprykancy 30-ch hadoŭ - jak reakcyja na polskuju asymilacyjnuju rytoryku dy
"endeckuju" palityku "sanacyi" \- šmatlikija biełarusy ŭ pieradvajennaj Polščy
pačali sapraŭdy razhladać kirylicu ŭ jakaści lepšaha alfabetu, i da pačatku II
ŭsiaśvietnaj vajny (1939 h.) mienavita kiryličnaj piśmovaści pačali addavać
palityčnuju pieravahu ŭ kołach zachodniebiełaruskaj intelihiencyi.  
![Chrdum2.jpg](http://lacinka.org/images/stories/lacinka/Chrdum2.jpg)Hetkim
čynam, značnaja kolkaść roznych publikacyjaŭ u Zachodniaj Biełarusi
praciahvała vychodzić biełaruskaj łacinkaj. Zasłuha ŭ hetym pieradusim naležyć
namahańniam lideraŭ ruchu Biełaruskaj Chryścijanskaj Demakratyi, takich, jak
ksiondz Adam Stankievič, ks. V. Hadleŭski i inš. Najbolš značnymi
peryjadyčnymi vydańniami hetkaha rodu byli "Krynica" dy "Chryścijanskaja
dumka". Abodva vydańni pieršapačatkova byli zasnavanyja jak katalickija
publikacyi, ale ŭ 1930-ch byli vymušanyja transfarmavacca ŭ farmalna
savieckija, pad naciskam peŭnych (niepryjazna nastaŭlenych) polskich
kaścielnych uładaŭ. (Novaj rysaj biełaruskich peryjadyčnych publikacyjaŭ
stałasia toje, što materyjały jak kirylicaj, hetak i łacinkaj čaściakom
źmiaščalisia adny pobač druhich u adnym numary vydańnia (u adroźnieńni ad
raniejšaj praktyki vydavańnia dvuch varyjantaŭ adnaho numaru): napr.
"Krynica", "Šlach moładzi"). Hl. prykłady (abjavy z "Chryścijanskaj Dumki") na
ilustracyjach:![Knizki.jpg](http://lacinka.org/images/stories/lacinka/Knizki.jpg)

Taksama značnaja kolkaść knih z pieradvajennaj Zachodniaj Biełarusi
drukavałasia biełaruskaj łacinkaj, hałoŭnym čynam u Vilni (akramia taho,
takija vydańni vydavalisia napr. u Prazie). Jak vynikaje z statystyki,
pryviedzienaj J. Turonkam "Książka białoruska w Drugiej RP" (Warszawa 2000)
siarod usich biełaruskich knižnych tytułaŭ, vydadzienych u 1921-1939 hh.
łacinkaj było vydadziena 35,5%. Znoŭ ža treba pryznać zasłuhu ŭ hetym
Biełaruskaj Chryścijanskaj Demakratyi, jakaja zasnavała biełaruskaje
vydaviectva imia Franciška Skaryny ŭ Vilni. U siviazi z tym, što takija
aŭtary, jak ks. Adam Stankievič byli śviatarami, im nieabchodny byŭ dazvoł
kaścielnych uładaŭ dziela publikavańnia šmatlikich svaich pracaŭ relihijnaha
charaktaru; dazvoły im lahčej było atrymać u Lvovie, čym u Vilni,
![A-stank.jpg](http://lacinka.org/images/stories/lacinka/A-stank.jpg) i tamu ŭ
niekatorych vypadkach Lvoŭ byŭ paznačany ŭ jakaści miesca publikacyi. Faktyčna
ž Vilnia źjaŭlałasia miescam druku vierahodna ŭsich padobnych vydańniaŭ.

Było b adnak niasłušna mierkavać, što łacinkaj karystalisia ŭ Zachodniaj
Biełarusi adno rymskija kataliki, ci što kataliki pisali pa-biełarusku tolki
łacinkaj. Pa-pieršaje, sami kataliki stavilisia da łacinki biez fanatyzmu. U
1929 h., naprykład, prablematyka šryftu abmiarkoŭvałasia na staronkach
"Biełaruskaj Krynicy" (aficyjnaje vydańnie partyi Biełaruskaj Chryścijanskaj
Demakratyi), i ad taho času bublikacyi BChD vydavalisia jak łacinkaj, hetak i
kirylicaj (hl. pra heta ŭ А. Stankievič. Biełaruski Chryścijanski Ruch). Pa-
druhoje, łacinkaj praciahvali drukavać šmatlikija pracy litaraturnaha dy
inšaha źmiestu, jakija zusim nia mieli nijakaj relihijnaj skiravanaści.
Urešcie, biełaruskaj łacinkaj, akramia rymska-katalickich vydańniaŭ,
drukavalisia taksama vunijackija (naprykład časopis "Złučeńnie", 1938),
pratestanckija i navat pravasłaŭnyja publikacyi - hl ilustracyi:

![kanfesii.jpg](http://lacinka.org/images/stories/lacinka/kanfesii.jpg)

Pravasłaŭnaje (1918), metadysckaje (1925) i katalickaje (1927) vydańni
biełaruskaj łacinkaj.  
![Kryn1.jpg](http://lacinka.org/images/stories/lacinka/Kryn1.jpg)Naprykancy
1930-ch hadoŭ adbyłasia apošniaja hrafičnaja transfarmacyja ŭ biełaruskaj
łacincy, źviazanaja z tym, što niekatoryja vydaŭcy, vierahodna imknučysia
paźbiehčy davoli nienavisnych u tyja časy dla niekatorych biełarusaŭ
prykmietaŭ "polskaści", pačali admaŭlacca ad histaryčnaha "w" na karyśc "v"
što j stałasia pieravažnaj praktykaj u druhoj pałovie 1930-ch hh. Hety praces
farmalna zavieršyŭsia, kali, užo ŭ časy Druhoj Usiaśvietnaj vajny, u
łacinkavaj versii novaha padručnika arfahrafii (Biełaruski Pravapis) Jazepa
Losika (Miensk, 1943; paźniej vydadzieny ŭ ZŠA) litara "w" užo całkam
adsutničała.

Aŭtaru nieviadomyja jakija-niebudź biełaruskija publikacyi paślavajennaha
peryjadu, dzie b "w" užyvałasia ŭ jakaści "v". A što datyčyć biełaruskich
publikacyjaŭ paślavajennaha peryjadu, dyk pieravažnaja ich častka napisanaja
kirylicaj, chacia j da łacinki stavilisia tady dosyć talerantna. Užyvańnie
łacinki ŭ Biełarusi asabliva skaraciłasia ad 1943 h, bo ŭpłyvovaja ultra-
pravasłaŭnaja hrupa siarod palityčnaha aktyvu imknułasia pierakanać niemcaŭ,
što łacinka. - heta "polskaja intryha".

Adnak hl abjavu, nadrukavanuju łacinkaj u 1944 h. u sucelna kirylicznaj (na
toj čas) gazecie "Ranica" (biełaruskaja gazeta ŭ Berlinie).

Ad siaredziny 1940-ch hh. i da pačatku novaha biełaruskaha adradžeńnia
naprykancy 1980-ch, druk biełaruskaj łacinkaj praciahvaŭsia tolki ŭ emihracyi.
U šmatlikich sytuacyjach pryčynaj hetaha była adno adsutnaść techničnaj
mahčymaści vydavańnia kirylicaj, adnak u niekatorych vypadkach, zdajecca, heta
ŭsio ž było j pryncypovym pytańniem (napr. publikacyi Vacłava Panuceviča ŭ
Čykaha). Značnaje biełaruskaje knihavydavańnie łacinkaj było razhornutaje ŭ
Rymie ŭ 1940-ch hh., hałoŭnym čynam namahańniami ks. d-ra Piatra Tatarynoviča,
dyrektara Biełaruskaj Słužby Radyjo Vatykana. Ad 1750 da 1975 hh. jon vydaŭ
120 numaroŭ biełaruskaha časopisu "Źnič". Siarod jahonych publikacyjaŭ
biełaruskaj łacinkaj - akramia niekalkich pierakładaŭ Śv. Pisańnia,
liturhičnych i tealahičnych publikacyjaŭ - byli taksama biełaruski pierakład
"Quo Vadis?" Hienryka Sienkieviča (1956) (na ilustracyi) i paema "Kałychanka"
Ryhora Krušyny (1963). Siarod publikacyjaŭ niakatorych inšych biełaruskich
vydańniaŭ tych časoŭ taksama byli knihi jak całkam łacinkavyja, hetak i
častkova kiryličnyja, napr. niekalki vydańniaŭ "Zaranka" u Niu Jorku (1960-70
hh., hl ilustr. "Krajovy słoŭnik Łahojščyny", vyšej).  
U paślavajennym SSSR užyvańnie biełaruskaj łacinki razhladałasia b jak niešta
vielmi pravakacyjnaje, nacyjanalistyčnaje, hłyboka antysavieckaje. Tolki
prybałtam zachavali hetki pryvilej. Tym nia mienš, cikavym źjaŭlajecca fakt,
što časam biełaruskaja łacinka vykarystoŭvałasia i ŭ savieckaj Biełarusi. Ź
viadomych aŭtaru paźniejšych nadpisaŭ źjaŭlajecca nadpis biełaruskaj łacinkaj
na nahrobku ŭ vioscy Kluščany Astravieckaha r-nu, zroblenaja ŭ siaredzinie
1970-ch hh. (!)

Ad času adnaŭleńnia niezaležnaści Biełarusi ŭ 1991 h., niekatoryja zachady
rabilisia taksama dziela adradžeńnia łacinki - hetaj pieršasnaj formy
piśmovaści sučasnaj biełaruskaj movy. Naprykład, adrodžanaja gazeta "Naša
Niva" vydała ŭ 1993 h. adzin numar sucelna łacinkaj (na ilustracyi nižej) -
dzie łacinkaj byli nadrukavanyja nia tolki artykuły, ale navat całkam
kamercyjnyja abviestki (na ilustracyi). Asobnyja artykuły łacinkaj
pajaŭlalisia ŭ "Našaj Nivie" j paźniej. Try vydańni adrodžanaha časopisu
"Chryścijanskaja Dumka" (na ilustracyi) taksama drukavali niekatoryja artykuły
łacinkaj.

Na pačatku 1990-ch hh. kala dziasiatka brašuraŭ (łacinkaj) byli faksymilna
pieradrukavanyja z vydańniaŭ 1920-ch - 1930-ch hh. Adnak adradžeńnie łacinki
istotna zamarudziłasia paśla 1995 h., kali režym Łukašenki viarnuŭ rasiejskuju
movu ŭ jakaści aficyjnaj i pačaŭ praktyčna vyciaśniać bielaruskuju movu u
kožnaj jaje formie z usich halinaŭ dziaržaŭnaha j hramadzkaha žyćcia
Biełarusi. Nie zvažajučy na heta, užo ŭ 1998-99 hh. niekalki artykułaŭ było
nadrukavana łacinkaj u časopisie "Spadčyna" (na ilustracyi). Peŭnuja
materyjały drukavalisia łacinkaj u časopisach "Arche" i "Arche-Skaryna".
Łacinkaj ža drukavaŭsia šerah nierehularnych i małanakładnych vydańniaŭ
(naprykład gazeta "Litva"). Inšym cikavym prykładam źjaŭlajucca raznastajnyja
pryvatnyja abviestki łacinkaj, jakija pajaŭlalisia amal u kožnym numary "Našaj
Nivy" (u 2000-2001). Urešcie, čaściakom možna sustreć publikacyi biełaruskaj
łacinkaj u internecie. Pajaviłasia niekalki ahulnadastupnych onlineavych
prahrama dla [kanvertavańnia biełaruskich tekstaŭ i internetnych
sajtaŭ](http://my.opera.com/lacinka/blog/show.dml/index.php?option=com_content&task=view&id=18&Itemid=2)
z kirylicy ŭ łacinku.

{mospagebreak title= Sproby vynajści rovar} Łacinkavaja piśmovaść, ci prynamsi
hetki navyk, pastupova stajecca svojeasablivaj prykmietaj "dobraha hustu" ŭ
asiarodździ maładych biełaruskich intelektuałaŭ. Adnak niekalki
dziesiacihodździaŭ nieŭžyvańnia łacinki ŭ Biełarusi pryviali da taho, što
prablemaj na sučasny momant stałasia j toje, jakoj łacinkaj karystacca.
Supiarečnaści pa hetym pytańni akazalisia vielmi škodnyja. Naprykład, padčas
arhanizacyjnaha źjezdu Maładoha Frontu (na toj čas moładzievaj arhanizacyi
Biełaruskaha Narodnaha Frontu) u vieraśni 1997 h. było prapanavana pryniać
łacinku ŭ jakaści adzinaj aficyjnaj hrafiki hetaj arhanizacyi. Prapanova była
adchilenaja, miž inšym, z pryčyny sprečkaŭ na temu taho, jak pavinna vyhladać
sučasnaja biełaruskaja łacinka.

Pa-pieršaje, zastajucca staryja roznahałośsi na temu pravapisu "i" paśla
hałosnych. Tradycyjnaj artfahrafijaj źjaŭlajecca napr. "akademii", Rasiei",
Racyi", "dla ich", adnak niekatoryja paślavajennyja vydaŭcy ŭ emihracyi pisali
heta jak "akademiji", Rasieji", "racyji", "dla jich", i niekatoryja ŭ
Biełarusi ličać heta słušnym.

Pa-druhoje, niekatoryja ŭ Biełarusi nastojvajuć na tym, kab "abnavić" łacinku
z metaj zrabić jaje bolš prydatnaj dziela sučasnych patrebaŭ, albo spraścić
jaje. U suviazi z hetym isnuje davoli aktyŭnaja hrupa, jakaja damahajecca
zamieny litary "ŭ" na litaru "w" (maŭlaŭ jana j tak nie ŭžyvajecca ad kanca
1930-ch). Ichnim arhumentam było toje, što litary "ŭ" nie było ŭ standartnaj
kamputarnaj tablicy znakaŭ, a heta ŭskładniała vydavieckuju dziejnaść, ihd.
Adnak taki arhument adpaŭ paśla pajaŭleńnia šryftoŭ "unicode" i internetnaha
kadavańnia utf-8. Ciapier chutčej za ŭsio vaš browser adlustroŭvaje ŭsie znaki
biełaruskaj łacinki: **Ćć-Čč-Łł-Ńń-Śś-Šš-Ŭŭ-Žž-Źź**.

Akramia taho, kali b pravilnaje adlustravańnie litary "ŭ" nie było mahčymym,
možna paŭsiul pisać "u", bo mienavita hetaja litara pierachodzić u biełaruskaj
movie ŭ "ŭ" paśla hałosnych (akramia niekatorych vyklučeńniaŭ u zapazyčanych
słovach).

Niekatoryja prapanujuć adyjści ad litary "ł", što mieła b spraścić i zrabić
bolš adnalitaj pieradaču miakkaści zyčnych, chacia nie da kanca jasna, jak
tady prapanujuć pieradavać roźnicu pamiž napr. "stoł" i "stol". Prapanujecca
taksama pisać litaru "g" zamiest "h" va ŭsich biełaruskich słovach niezaležna
ad roźnicy ŭ vymaŭleńni dvuch hukaŭ jakija hetyja litary ciapier aznačajuć - u
kirylicy heta litary "ґ" dy "г".

Najbolš aryhinalnaj idejaj źjaŭlajecca, vierahodna, prapanova zamianić
spałučeńnie "ch" u biełaruskaj łacincy kiryličnaj litaraj "x", bo padobnaja da
jaje łacinskaja litara "iks" u biełaruskaj łacincy - za vyklučeńniem
niekatorych zamiežnych nazvaŭ ułasnych - i tak nie ŭžyvajecca.

Viadoma, padobnyja razychodžańni i "aryhinalnyja jdei" chutčej za ŭsio adpaduć
sami saboj jak tolki (i kali) budzie apublikavanaja dastatkovaja kolkaść
tekstaŭ biełaruskaj łacinkaj akreślenaj versii, što, takim čynam, praktyčna
adradziła b jaje publičny ŭžytak - i adnačasova stałasia b faktam isnavańnia
peŭnaha standartu, jak heta adbyłosia na pačatku XX st. Na siońnia ž možna
paraić prytrymvacca "klasyčnaj" ("Našaniŭska-taraškievičnaj" biez "w") versii
łacinki; prynamsi hetak robić aŭtar.

{mospagebreak title=Fanaberyja ci nieabchodnaść?} Kažučy ab vykarystańni j
praktyčnych vyhodach ad łacinki, varta zhadać pieradusim toje, što jana moža
(i navat pavinna) być vykarystanaja dziela pieradačy biełaruskich imionaŭ,
nazvaŭ i słovaŭ, kali nieabchodna zrabić heta łacinskimi litarami, naprykład u
inšamoŭnym tekście. Naturalna, što palaki, čechi, słavaki, charvaty, słavency,
niemcy, francuzy, hišpancy i naohuł usie tyja, chto maje svaju nacyjanalnuju
versiju łacinskaha alfabetu nikoli nie transliterujuć svaich nazvaŭ i imionaŭ,
skažam, na anhielskuju movu, zhodna ź niejkaj tam "systemaj trasliteracyi
Kanhresu ZŠA" \- a zaŭždy pisuć ich tak, jak jany pišucca łacinskimi litarami
na svajoj movie niezaležna ad taho, ci jość tam dyjakrytyčnyja znaki, ci ich
niama. I kali biełarusy (u čym, spadziajusia, pierakonvaje hety tekst) majuć
ułasnuju tradycyju j systemu łacinki, to j jany pavodle tych samych pryncypaŭ
całkam mohuć i pavinny dziejničać hetakža. Naprykład BNF daŭno prytrymvajecca
takoj praktyki pieradačy biełaruskich imionaŭ i nazvaŭ va ŭsich (nakolki
aŭtaru viadoma) svaich dakumentach, vydavanych na zamiežnych movach.

Aficyjnaje vykarystańnie łacinki ŭ Biełarusi dla takich metaŭ mahło b stacca
pieršym krokam da jaje aficyjnaha viartańnia/pryznańnia. Druhim krokam mahło b
stacca pryznańnie łacinki ŭ jakaści paralelnaj adicyjna-dapuščalnaj systemy
piśmovaści naohuł, kab tyja, chto chacieŭ by joj karystacca mieli takoje
prava, a školnaja prahrama znajomiła b vučniaŭ u škołach z pryncypami
bielaruskaj łacinki. Chacia, nakolki viadoma aŭtaru, łacinku aficyjna nichto j
nie zabaraniaŭ, dapuščeńnie biełaruskaj łacinki ŭ školnyja prahramy a taksama
pryznańnie zakonnaj siły za dakumentami, napisanymi biełaruskaj łacinkaj,
vierahodna vymahaje pryniaćcia niejkaha jurydyčnaha aktu. A što da karyści,
jakuju na šyrejšuju perspektyvu mahła b adčuć Biełaruś ad pryznańnia łacinki,
dyk bližejšaje znajomstva nasielnictva z łacinkaj dapamoža biełarusam vyvučać
eŭrapiejskija movy, kantaktavacca z rehijonami Eŭrapiejskaha Źviazu, spraścić
dostup i pryśpiešyć znajomstva z usiaśvietnymi infarmacyjnymi płyniami, takim
čynam usiebakova pryčyniajučysia da raźvićcia zdolnaści Biełarusaŭ być
pamostam pamiž Eŭropaj i Rasiejaj, u šyrokim sensie zamacoŭvajučy svaju
eŭrapiejskuju tojesnaść, ihd.

Zhodna z bolš radykalnymi, čym u aŭtara artykułu pierakanańniami, arhumenty,
vykładzienyja Kanstancyjaj Skirmunt u 1928 h. (hl. vyšej) zastajucca nadalej
aktualnymi.

Pajaŭlajucca niekatoryja syhnały, što navat pad režymam aficyjnaj
łukašenkaŭskaj re-rusyfikacyi ŭzmacniajecca tendencyja, mahčyma, što i ŭ
strukturach, nabližanych da ŭłady, da abmiežavanaha pryznavańnia łacinki:
dziela metaŭ mižnarodnaha napisańnia biełaruskich imionaŭ i nazvaŭ. Zhodna ź
infaracyjaj z knihi "Беларускія iмёны" (Минск 2001, словарь белорусских имен,
представляющий их написание как кириллицей так и ["классической"] латинкой),
respublikanskaja tapanimičnaja kamisija pry Nacyjanalnaj akademii navuk
Biełarusi, supolna z kartahrafičnym hieahrafičnym fondam rychtuje słoŭnik
nazvaŭ nasielenych punktaŭ, u jakim (niekatoraje?) łacinkavaje napisańnie
biełaruskich nazvaŭ budzie pradstaŭlenaje pobač z kiryličnym. Adnak dahetul
słoŭnik hety nie apublikavany, zastajucca niekatoryja sumnievy adnosna taho,
jakoje kankretna napisańnie łacinskim alfabetam tam budzie padadzienaje, bo
naprykład na niekatorych mapach, vydadzienych u Bielarusi ŭ siaredzinie
1990-ch hadoŭ, nazvy byli napisanyja nie biełaruskaj łacinkaj, a dziŭnaj
systemaj łacinskich litaraŭ, padabranaj, vierahodna, samimi vydaŭcami.

Pakul što ciažka pradbačyć, jakoje staŭleńnie da dvuch sposabaŭ biełaruskaj
piśmovaści moža skłaścisia ŭ budučyni. Aŭtar adnak chacieŭ by spadziavacca,
što i dla bielaruskaj łacinki mohuć pryjści lepšyja časy. U jakaści
pieradumovy, adnak, nieabchodna damahčysia bolš śvietłych perspektyvaŭ dla
samoj bielaruskaj movy jak takoj - i dla Biełarusi naohuł.

Mikoła Pačkajeŭ

_Pierakład z[rasiejskaj](http://www.cus.cam.ac.uk/%7Enp214/lacinru.htm)_.

[RSS feed](http://lacinka.org/?feed=rss2&p=45) | [Trackback
URI](http://lacinka.org/wp-trackback.php?p=45)

[ Naciśni, kab skasavać „kamentar”. ](javascript:reRoot\(\))

**Imia** (abaviazkova)

**E-mail** (Abaviazkova - nia budzie bačny inšym)

**URI**

**Tvoj kamentar** ([źmienš](javascript:changeCommentSize\(-80\);) |
[pabolš](javascript:changeCommentSize\(80\)))

 Kanvertuj u łacinku (Što heta takoje, i jak pracuje?)

Dazvolenyja tagi: <a href="" title=""> <abbr title=""> <acronym title=""> <b>
<blockquote cite=""> <code> <em> <i> <strike> <strong>

Papiaredni prahlad:

Notify me of followup comments via e-mail


|

 
  
  
---|---  
  







 



  *[RSS]: Really Simple Syndication


